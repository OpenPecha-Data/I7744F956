§0-4 oṃ namaḥ sarvajñāya | namo bhagavate bhaiṣajyaguruvaiḍūryaprabharājāya tathāgatāya ||
§1 evaṃ mayā śrutam ekasmin samaye bhagavāñ janapadacaryāṃ caramāṇo 'nupūrveṇa yena vaiśālī mahānagarī tenānuprāpto 'bhūt | tatra khalu bhagavān vaiśālyāṃ viharati sma | vādyasvare vṛkṣamūlemahatā bhikṣusaṃghena sārdham aṣṭabhir bhikṣusahasraiḥ ṣaṭtriṃśadbhiś ca bodhisattvasahasraiḥ sārdhaṃ rājāmātyabrāhmaṇagṛhapatibhir mahatyā ca devanāgayakṣagandharvāsuragaruḍakinnaramahoragamanuṣyāmanuṣyaparṣadā ca parivṛtaḥ puraskṛto dharmaṃ deśayati sma ||
§2 atha khalu mañjuśrīr dharmarājaputro buddhānubhāvenotthāyāsanād ekāṃsam uttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃs tenāñjaliṃ praṇamya bhagavantam etad avocat |deśayatu bhagavāṃs teṣāṃ tathāgatānāṃ nāmadheyāni pūrvapraṇidhānavistaravibhaṅgaṃ ca yaṃ śrutvā sarvasattvāḥ sarvakarmāvaraṇāni viśodhayeyus teṣāṃ paścime kāle paścime samaye saddharmapratirūpake vartamāne sattvān anugraham upādāya ||
§3 atha bhagavān mañjuśriye kumārabhūtāya sādhukāram adāt | sādhu sādhu mañjuśrīr yathāpi mahākāruṇiko yas tvam aprameyāṃ karuṇāṃ janayitvā mamādhyeṣase nānākarmāvaraṇenāvṛtānāṃ sattvānām arthāya hitāya sukhāya devamanuṣyāṇām | tena hi tvaṃ mañjuśrīḥ śṛṇu sādhu ca suṣṭhu ca manasikuru bhāṣiṣye |evaṃ bhagavann iti mañjuśrīḥ kumārabhūto bhagavataḥ pratyaśrauṣīt ||
§4 bhagavāṃs tasyaitad avocat | asti mañjuśrīḥ pūrvasmin digbhāge ito buddhakṣetrād daśagaṅgānadīvālukāsamāni buddhakṣetrāṇy atikramya vaiḍūryanirbhāsā nāma lokadhātuḥ |tatra bhaiṣajyaguruvaiḍūryaprabho nāma tathāgato 'rhan samyaksaṃbuddho viharati | vidyācaraṇasaṃpannaḥ sugato lokavid anuttaraḥ puruṣadamyasārathiś ca śāstā devānāṃ manuṣyāṇāṃ ca buddho bhagavāṃs tasya khalu punar mañjuśrīr bhagavato bhaiṣajyaguruvaiḍūryaprabhasya tathāgatasya pūrvaṃ bodhisattvacārikāṃ carata imāni dvādaśa mahāpraṇidhānāny abhūvan | katamāni dvādaśa ||
§5.1 prathamaṃ tasya mahāpraṇidhānam abhūt yadāham anāgate 'dhvany anuttarāṃ samyaksaṃbodhim abhisaṃbudhyeyaṃ tadā mama śarīrābhayāprameyāsaṃkhyeyāparimāṇā lokadhātavo bhrājeraṃs tapyeran viroceran | yathā cāhaṃ dvātriṃśadbhir mahāpuruṣalakṣaṇaiḥ samanvāgato 'śītibhiś cānuvyañjanair alaṃkṛtadehaḥ | tathaiva sarvasattvā yādṛśā lakṣaṇānuvyañjanasamalaṃkṛtā bhaveyuḥ | idaṃ prathamaṃ mahāpraṇidhānam abhūt ||
§5.2 bodhiprāptasya ca me kāyo bhaved yathā vaiḍūryamaṇiratnam antarbahiḥsupariśuddham | nirmalaṃ prabhāsvaraṃ vipulaṃ mahāntaṃ śryā tejasā jvalantaṃ supratiṣṭhitaṃ candrasūryātirekai raśmijālaiḥ samalaṃkṛtam | ye ca sattvā lokāntarikāsūpapannāḥ bhaveyur ye ceha manuṣyaloka andhākāre timisrāyāṃ rātrau nānādiśaṃ gaccheyus teṣāṃ yathepsitā diśo gacchatāṃ karmāṇi ca kurvatām | mamābhayā yatheṣṭā diśā gaccheran karmāṇi ca kurvīran | idaṃ dvitīyaṃ mahāpraṇidhānam abhūt ||
§5.3 bodhiprāptasya ca me aprameyaprajñopāyabalādhānenāparimāṇāṃ sattvadhātuṣv akṣayopabhogaparibhogāḥ syuḥ | mā ca kasyacid sattvasya kenacid vaikalyaṃ bhavet | tṛtīyaṃ tasya mahāpraṇidhānam abhūt ||
§5.4 bodhiprāpto 'haṃ kumārgapratipannān sattvāñ chrāvakamārgapratipannān pratyekabuddhamārgapratipannāṃś ca sattvān sarvān anuttare mahāyane niyojyayeyam | idaṃ caturthaṃ tasya mahāpraṇidhānam abhūt ||
§5.5 bodhiprāptasya ca me ye sattvā mama śāsane brahmacaryaṃ careyus te sarve akhaṇḍaśīlāḥ syus trisaṃvarasaṃvṛtāḥ | mā ca kasyacic chīlavipannasya mama nāmadheyaṃ śrutvā durgatigamanaṃ syāt | idaṃ pañcamaṃ tasya mahāpraṇidhānam abhūt ||
§5.6 bodhiprāptasya ca me ye sattvā hīnakāyā vikalendriyā durvarṇā jaḍaiḍā mūkā laṅgāḥ kubjāḥ śvitrāḥ kuṇḍā andhā badhirā unmattā ye cānye śarīravyādhayas te mama nāmadheyaṃ śrutvā sarva avikalendriyāḥ syuḥ paripūrṇagātrāḥ | idaṃ ṣaṣṭhaṃ mahāpraṇidhānam abhūt ||
§5.7 bodhiprāptasya ca me ye nānāvyādhiparipīḍitā atrāṇā aśaraṇā bhaiṣajyopakaraṇarahitā anāthā daridrā duḥkhitāḥ sacet teṣāṃ mama nāmadheyaṃ karṇapuṭe nipatet teṣāṃ sarvavyādhayaḥ praśameyur arogāś ca nirupadravāś ca te syur yāvad bodhiparyavasānam | idaṃ saptamaṃ mahāpraṇidhānam abhūt ||
§5.8 bodhiprāptasya ca me kaścin mātṛgrāmo nānāstrīdoṣaśataiḥ saṃkliṣṭaṃ strībhāvaṃ vijugupsanto mātṛgrāmayoneḥ parimoktukāmo mama nāmadheyaṃ dhārayet tasya mātṛgrāmasya strībhāvo vinivartet | puruṣabhāvo bhaved yāvad bodhiparyavasānād | idam aṣṭamaṃ tasya mahāpraṇidhānam abhūt ||
§5.9 bodhiprāpto 'haṃ sarvasatvān mārapāśabandhanabaddhān nānādṛṣṭigahanasaṃkaṭaprāptān sarvamārapāśadṛṣṭigatibhyo vinivartya samyagdṛṣṭau niyojyānupūrveṇa bodhisatvacāryāṃ saṃdarśayeyaṃ | idaṃ navamaṃ mahāpraṇidhānam abhūt ||
§5.10 bodhiprāptasya ca me ye kecit sattvā rājādibhayabhītā ye vā bandhanatāḍanāvaruddhā vadhyārhā anekamāyābhir upadrutā vimānitāś ca kāyikacaitasikaduḥkhair abhyāhatās tato nāmadheyaśravaṇato te puṇyānubhāvena sarvopadravebhyaḥ parimucyeran | idaṃ daśamaṃ tasya mahāpraṇidhānam abhūt ||
§5.11 bodhiprāptasya ca me ye sattvāḥ kṣudhāgnināḥ prajvalitā āhārapānaparyeṣṭyabhiyuktās tannidānaṃ pāpaṃ karma kurvanti | sacet te mama nāmadheyaṃ dhārayeyur ahaṃ teṣāṃ varṇagandharasopetenāhāreṇa śarīraṃ saṃtarpayeyam | paścād dharmarasena saṃtarpyātyantasukhe pratiṣṭhāpayeyam | idam ekādaśamaṃ tasya mahāpraṇidhānam abhūt ||
§5.12 bodhiprāptasya ca me ye kecit sattvā nagnā vasanavirahitā daridrāḥ śītoṣṇadaṃśamaśakair upadrutā rātriṃdivaṃ duḥkham anubhavanti | sacet te mama nāmadheyeṃ dhārayeyur ahaṃ teṣāṃ vastrabhogam upasaṃhareyam nānāraṅgaraktān yathākāmam upanāmayeyam vividhaiś ca ratnābharaṇagandhamālyavilepanavādyatūryatāḍāvacaraiḥ sarvasattvānāṃ sarvābhiprāyān paripūrayeyam | idaṃ dvādaśamaṃ tasya mahāpraṇidhānam abhūt ||
§5.13 imāni dvādaśa mahāpraṇidhānāni mañjuśrīr bhagavāṃ bhaiṣajyaguruvaiḍūryaprabhas tathāgato 'rhan samyaksaṃbuddhaḥ pūrvaṃ bodhisattvacārikāṃ caramāṇaḥ kṛtavān ||
§6 tasya khalu punar mañjuśrīr bhagavato bhaiṣajyaguruvaiḍūryaprabhasya tathāgatasya yat praṇidhānaṃ yac ca buddhakṣetraguṇavyūhaṃ tan na śakyaṃ kalpena vā kalpāvaśeṣeṇa vā kṣapayitum |ekāntapariśuddhaṃ tad buddhakṣetraṃ apagatakāmadoṣam apagatāpāyaduḥkhaśabdam apagatamātṛgrāmam |vaiḍūryamayī ca sā pṛthivī | kuḍyaprāsādatoraṇagavākṣajālaniryūhāḥ saptaratnamāyāḥ staṃbhakholakāḥ |yādṛśī sukhāvatī lokadhātus tādṛśaṃ tatra vaiḍūryanirbhāsaprabhāyāṃ lokadhātau guṇavyūham |tatra ca lokadhātau dvau bodhisattvau mahāsattvau teṣām aprameyāṇām asaṃkhyeyānāṃ bodhisattvānāṃ pramukhāv eka sūryavairocano nāma dvitīyaś candravairocanaḥ ye tasya bhagavato bhaiṣajyaguruvaiḍūryaprabhasya tathāgatasya saddharmakośaṃ dhārayanti ||
§7 punar api bhagavān mañjuśriyaṃ kumārabhūtam āmantrayate sma | santi mañjuśrīḥ pṛthagjanāḥ sattvāḥ ye na jānanti kuśalākuśalaṃ karma lobhābhibhūtā ajānanto dānaṃ dānasya ca phalavipākam bālā mūrkhāḥ śraddhendriyavikalā dhanasaṃcayarakṣaṇābhiyuktā na ca teṣāṃ dānasaṃvibhāge cittaṃ krāmati |dānakāla upasthite svaśarīramāṃsaccheda ivānāttamanaso bhavanti |aneke ca sattvā ye svayam eva na paribhuñjante | prāg eva mātāpitṛbhāryāputraduhitṝṇāṃ dāsyanti prāg eva dāsīdāsakarmakarāṇām prāg evānyeṣāṃ yācanakānām |te tādṛśāḥ sattvā itaś cyutāḥ pretaloka upapadyante | yadi vā tiryagyonau |yaiḥ pūrvaṃ manuṣyabhūtaiḥ śrutaṃ bhaviṣyati tasya bhagavato bhaiṣajyaguruvaiḍūryaprabhasya tathāgatasya nāmadheyam tatra teṣāṃ yamalokasthitānāṃ tiryagyonisthitānāṃ vā tasya tathāgatasya nāma āmukhībhaviṣyati saha smaraṇamātreṇa |tataś cyavitvā punar api manuṣyaloka upapatsyante jātismarāś ca bhaviṣyanti |te durgatibhayabhītā na bhūyaḥ kāmaguṇebhir arthikā bhaviṣyanti dānābhiratāś ca bhaviṣyanti |dānasya ca varṇavādinaḥ sarvāstiparityāgino 'nupūrvena karacaraṇaśīrṣanayanasvamāṃsaśoṇitaṃ yācakānām anupradāsyanti prāg evānyaṃ dhanaskandham ||
§8 punar aparaṃ mañjuśrīḥ santi sattvāḥ ye tathāgatān uddiśya śikṣāpadāni dhārayanti | te śīlavipattim āpadyante |dṛṣṭivipattim ācāravipattiṃ vā kadācid āpadyante | te śīlavipannā ācāravipannā dṛṣṭivipannā | ye punaḥ śīlavanto bhavanti | śīlaṃ rakṣanti na punar bāhuśrutyaṃ paryeṣyante |na ca tathāgatabhāṣitānāṃ sūtrāntānāṃ gambhīram artham ājānanti |ye ca bahuśrutās te 'dhimānikā bhaviṣyanti mānastabdhāḥ pareṣāṃ dviṣya saddharmam apavadanti pratikṣipanti mārapakṣikās | te tādṛśā mohapuruṣāḥ svayaṃ kumārgapratipannā anyāni ca sattvakoṭiniyutaśatasahasrāṇi mahāprapātaṃ pātayanti |teṣāṃ evaṃrūpāṇāṃ sattvānāṃ bhūyiṣṭhataraṃ narakatiryogyonigatir bhaviṣyati |tatra yais tasya bhagavato bhaiṣajyaguruvaiḍūryaprabhasya tathāgatasya nāmadheyaṃ śrutaṃ bhaviṣyanti | teṣāṃ narakasthitānāṃ buddhānubhāvena tasya tathāgatasya nāmadheyaṃ āmukhībhaviṣyati |te tataś cyavitvā punar api manuṣyaloka upapatsyante | samyagdṛṣṭayaś ca bhaviṣyanti | vīryavantaḥ kalyāṇāśayās te gṛhān utsṛjya tathāgatānāṃ śāsane pravrajanti | pravrajītvānupūrveṇa bodhisattvacārikāṃ paripūrayiṣyanti ||
§9 punar aparaṃ mañjuśrīḥ santi sattvā ye ātmano varṇaṃ bhāṣanti matsariṇaś ca pareṣām avarṇam niścārayanti | ta ātmotkarṣakāḥ parapaṃsakāḥ sattvās triṣv apāyeṣu bahūni varṣasahasrāṇi duḥkham anubhaviṣyanti |te anekānāṃ varṣaśatasahasrāṇām atyayena tataś cyavitvā gavāśvoṣṭragardabhādiṣu tiryagyoniṣūpapadyante | kaśādaṇḍaprahārais tāḍitāḥ kṣuttarṣapīḍitaśarīrā mahāntaṃ bhāraṃ vahamānā mārgaṃ gamisyanti |yadi kadācit manuṣyapratilābhaṃ lapsyante | te nityakālaṃ nīceṣu kuleṣūpapatsyanti | paravaśagatā bhaviṣyanti |yaiḥ pūrvaṃ manuṣyabhūtais tasya bhagavato bhaiṣajyaguruvaiḍūryaprabhasya tathāgatasya nāmadheyaṃ śrutaṃ bhaviṣyati | te tena kuśalamūlena sarvaduḥkhebhyaḥ parimokṣyanti |tīkṣṇendriyāś ca bhaviṣyanti paṇḍitā vyaktā medhāvinaḥ kuśalaparyeṣṭyabhiyuktā nityaṃ ca kalyāṇamitrasamavadhānaṃ pratilapsyanti cchetsyanti mārapāśam bhetsyanty avidyāṇḍakośam ucchoṣayanti kleśanadīm parimucyanti jātijarāmaraṇaśokaparidevaduḥkhadaurmanasyopāyāsebhyaḥ ||
§10 punar aparaṃ mañjuśrīḥ santi sattvāḥ ye paiśunyābhiratāḥ sattvānāṃ parasparaṃ kalahavigrahavivādaṃ kārāyanti | te parasparaṃ vigrahītacittāḥ nānāvidham akuśalam abhisaṃskurvanti kāyena vācā manasā anyonyam ahitakāmā nityaṃ parasparam anarthāya parākrāmanti |te ca vanadevatām āvāhayanti | vṛkṣadevatā giridevatāś ca śmaśāneṣu pṛthakpṛthag bhūtān āvāhayanti | tiryagyonigatāś ca prāṇino jīvitād vyavaropayanti | māṃsarudhirabhakṣān yakṣarākṣasān pūjayanti |tasya śatror nāma vā śarīrapratimāṃ vā kṛtvā tatra ghorāṃ vidyāṃ sādhayanti |kākhordavetālānuprayogeṇa jīvitāntarāyaṃ vā śarīrādhikṣepaṃ vā kartukāmāḥ |yaiḥ punas tasya bhagavato bhaiṣajyaguruvaiḍūryaprabhasya tathāgatasya nāmadheyaṃ śrutaṃ bhaviṣyati | teṣāṃ na śakyaṃ kenacid antarāyaṃ kartum |sarve ca te parasparaṃ maitracittā hitacittā avyāpannacittāś viharanti svakasvakena parigraheṇa saṃtuṣṭāḥ ||
§11 punar aparaṃ mañjuśrīr etāś catasraḥ parṣado bhikṣubhikṣuṇyupāsakopāsikā ye cānye śrāddhāḥ kulaputrā vā kuladuhitaro vā āryāṣṭāṅgasamanvāgatam upavāsam upavasanti | ekavārṣikaṃ vā traimāsikaṃ vā śikṣāpadaṃ dhārayanti |teṣām evaṃ praṇidhānam evam abhiprāyam anena vayaṃ kuśalamūlena paścimāyāṃ diśi sukhāvatyāṃ lokadhātāv upapadyema yatrāmitāyus tathāgataḥ |yaiḥ punas tasya bhagavato bhaiṣajyaguruvaiḍūryaprabhasya tathāgatasya nāmadheyaṃ śrutaṃ bhaviṣyati | teṣāṃ maraṇakālasamaya aṣṭau bodhisattvā ṛddhyā āgatvā mārgam upadarśayanti | te tatra nānāraṅgeṣu padmeṣūpapādukāḥ prādurbhaviṣyanti |kecit punar devaloke upapatsyante | teṣāṃ tatropapannānāṃ tat pūrvakaṃ kuśalamūlaṃ na kṣīyate na ca durgatigāmino bhaviṣyanti |tataś cavitvā iha manuṣyaloke upapatsyante | rājāno bhaviṣyanti caturdvīp'êśvarāś cakravartinaḥ | ta anekāni sattvakoṭīniyutaśatasahasrāṇi daśasu kuśaleṣu karmapatheṣu pratiṣṭhāpayiṣyanti |apare punaḥ kṣatriyamahāsālakuleṣūpapatsyanti | brāhmaṇamahāśālakuleṣu gṛhapatimahāsālakuleṣu prabhūtadhanadhānyakośakoṣṭhāgārasamṛddheṣu ca kuleṣūpapatsyante | te rūpasaṃpannāś ca bhaviṣyanti | aiśvaryasaṃpannāś ca parivārasaṃpannāś ca śūrāś ca vīrāś ca mahānagnabalavegadhāriṇāś ca bhaviṣyanti |
§12 yaś ca mātṛgrāmas tasya bhagavato bhaiṣajyaguruvaiḍūryaprabhasya tathāgatasya nāmadheyaṃ śrutvodgrahīṣyati | tasya sa eva paścimastrībhāvaḥ pratikāṅkṣitavyaḥ ||
§13 atha khalu mañjuśrīḥ kumārabhūto bhagavantam etad avocat |ahaṃ bhagavan paścime kāle paścime samaye teṣāṃ śrāddhānāṃ kulaputrāṇāṃ kuladuhitṝṇāṃ ca tasya bhagavato bhaiṣajyaguruvaiḍūryaprabhasya tathāgatasya nānopāyair nāmadheyaṃ saṃśrāvayiṣyāmi | antaśaḥ svapnāntaragatānām api buddhanāmakaṃ karṇapuṭeṣu upasaṃhārayiṣyāmi | ye cedaṃ sūtraṃ dhārayiṣyanti vācayiṣyanti deśayiṣyanti parebhyo vistareṇa saṃprakāśayiṣyanti likhiṣyanti lekhayiṣyanti | pustagataṃ vā kṛtvā satkariṣyanti nānāpuṣpadhūpagandhalepanacchatradhvajapatākābhis taiḥ pañcaraṅgikair vastraiḥ pariveṣṭya śucau pradeśe sthāpayitavyam |tatra catvāro mahārājānaḥ saparivārā anyāni ca devakoṭiniyutaśatasahasrāṇi tatropasaṃkramiṣyanti |yatredaṃ sūtraṃ pracariṣyati ye ca bhagavan imaṃ sūtraratnaṃ dhārayiṣyanti | tasya bhagavato bhaiṣajyaguruvaiḍūryaprabhasya tathāgatasya pūrvapraṇidhānaviśeṣavistaravibhaṅgaṃ tasya vā tathāgatasya nāmadheyaṃ teṣāṃ nākālamaraṇaṃ bhaviṣyati | na cāsya kenacit ojaḥ śakyam apahartum hṛtaṃ api ojaḥ punar api saṃharati ||
§14 bhagavān āhaivam etan mañjuśrīr evam etad yathā vadasi |yaś ca mañjuśrīḥ śrāddhaḥ kulaputro vā kuladuhitā vā tasya tathāgataḥ pūjāṃ kartukāmaḥ syāt |tena tasya tathāgatasya pratimā kārāyitavyā | sapta rātriṃdivam āryāṣṭāṅgasamanvāgatam upavāsam upavasitavyam | śucinā śucāhārabhojinā śucau pradeśe nānāpuṣpābhikīrṇe nānāgandhanirdhūpite nānāvastracchatradhvajapatākāsamalaṃkṛte pṛthivīpradeśe susnātagātreṇa śucivimalavasanadhāriṇā nirmalacittena sarvasattveṣu maitracittena karuṇāmuditopekṣacittena sarvasattveṣu samacittena bhavitavyam | nānātūryasaṃgītipravāditena sā tathāgatapratimā pradakṣiṇīkaraṇīyā |tasya ca tathāgatasya pūrvapraṇidhānaṃ manasikartavyam | idaṃ ca sūtraṃ pravartayitavyam | yaṃ cintayati yaṃ prārthayati tat sarvaṃ samṛdhyati |yadi vā dīrghāyuṣkatāṃ dīrghāyur bhavati | yadi bhogāṃ prārthayati bhogavān bhavati | yady aiśvaryam tad alpakṛcchreṇa prāpnoti | yadi putrābhilāṣī bhavati putrapratilābho bhavati |ye vā duḥsvapnaṃ paśyanti yatra vāyasā sthitā bhavanti durnimittaṃ vā sthitaṃ bhavati yatra sthāne alakṣmīśatam upasthitaṃ bhavati | te tasya bhagavato bhaiṣajyaguruvaiḍūryaprabhasya tathāgatasya nānāprakāreṇa pūjā satkāraṃ kurvanti | sarvaduḥsvapnadurnimittāmāṅgalyāś ca bhāvāḥ praśamiṣyanti |yeṣām agnyudakaviṣaśastrapratāpacaṇḍahastisiṃhavyāghrarkṣatarakṣadvīpikāśīviṣavṛścikaśatapādidaṃśamaśakādibhayaṃ bhavet tais tasya tathāgatasya pūjā kartavyā | tadā sarvabhayebhyaḥ parimokṣyanti |yeṣāṃ paracakracorabhayaṃ tais tasya tathāgatasya pūjā kartaṇīyā ||
§15 punar aparaṃ mañjuśrīr ye śrāddhāḥ kulaputrāḥ kuladuhitaro vā yāvajjīvaṃ triśaraṇam gṛhṇanti | ananyadevatā bhavanti | ye vā pañca śikṣāpadāni dhārayanti | ye bodhisattvasaṃvaraṃ śikṣāpadaśataṃ dhārayanti ye punar abhiniṣkrāntagṛhavāsā bhikṣavaḥ pañcāśādhike dve śikṣāpadaśate dhārayanti | yā bhikṣuṇyaḥ pañca śikṣāpadaśatāni dhārayanti |ye ca yathāparigṛhītāḥ śikṣāsaṃvarās tadanyatarāc chikṣāpadād bhraṣṭā bhavanti | sacet te durgatibhayabhītās tasya bhagavato bhaiṣajyaguruvaiḍūryaprabhasya tathāgatasya nāmadheyaṃ dhārayeyur na bhūyas teṣāṃ tryapāyagatiḥ duḥkhaṃ pratikāṅkṣitavyam |yaś ca mātṛgrāmaḥ prasavanakāle prasūtiduḥkhaiḥ paripīḍitas tasya bhagavato bhaiṣajyaguruvaiḍūryaprabhasya tathāgatasya nāmadheyam anusmaret pūjāṃ ca kuryāt |sa sukhaṃ ca prasavati sarvāṅgaparipūrṇaṃ putraṃ janayiṣyati | abhirūpaṃ prāsādikaṃ darśanīyaṃ tīkṣṇendriyaṃ buddhimantam | arogaś ca bhaviṣyaty alpābādhaḥ | na ca śakyam amānuṣair ojo 'pahartum ||
§16 atha khalu bhagavān āyuṣmantam ānandam āmantrayām āsa | śraddhadhāsi tvam ānanda pattīyasi | yad ahaṃ tasya bhagavato bhaiṣajyaguruvaiḍūryaprabhasya tathāgatasya guṇān varṇayāmi | atha bhavati te kāṅkṣā vā vimatir vā vicikitsā vā atra gambhīre buddhagocare |athāyuṣmān ānando bhagavantam etad avocat | na me bhadanta bhagavan kāṅkṣā vā vimatir vā vicikitsā vā tathāgatabhāṣiteṣu sūtrānteṣu |tat kasya hetoḥ | nāsti tathāgatānām apariśuddhakāyavāṅmanaḥsamudācāratā |imau bhagavan candrasūryāv evaṃ mahārddhikāv evaṃ mahānubhāvau pṛthivyāṃ prapatetām | sa sumerur parvatarājaḥ sthānāc calet | na tu buddhānāṃ vacanam anyathā bhavet |kiṃ tu bhadanta bhagavan santi sattvāḥ śraddhendriyavikalāḥ | ya idaṃ buddhagocaraṃ śrutvaivaṃ vakṣyanti | katham etad yan nāmadheyasmaraṇamātreṇa tasya tathāgatasya etāvanti guṇānuśaṃsā bhavanti | te na śraddadhanti na pattīyanti pratikṣipanti |teṣāṃ dīrgharātram anarthāyāhitāyāsukhāya vinipātāya bhaviṣyati |bhagavān āha | asthānam ānandānavakāśo yena tasya tathāgatasya nāmadheyaṃ śrutam yat tasya sattvasya durgatigamanaṃ bhaven nedaṃ sthānaṃ vidyate |duḥśraddhānīyam ānanda buddhānāṃ gocaraṃ yad api tvam ānanda śraddadhāsi tathāgatasyaiṣo ’nubhāvo draṣṭavyaḥ |abhūmiś cātra sarvaśrāvakapratyekabuddhānāṃ sthāpayitvā ekajātipratibaddhā bodhisattvā mahāsattvā |durlabha ānanda manuṣyapratilābhaḥ durlabhaṃ triṣu ratneṣu śraddhāgauravam durlabhataraṃ ca tathāgatasya nāmadheyaśravaṇam |apramāṇā ānanda tasya bhagavato bhaiṣajyaguruvaiḍūryaprabhasya tathāgatasya bodhisattvacaryā apramāṇam upāyakauśalyam apramāṇaṃ praṇidhānavistaram | ākāṅkṣamāṇo 'haṃ tasya tathāgatasya kalpaṃ vā kalpāvaśeṣaṃ vā bodhisattvacārikāyā vistaravibhaṅgaṃ nirdiśeyam | kṣīyetānanda kalpaṃ na tv eva tasya bhagavato bhaiṣajyaguruvaiḍūryaprabhasya tathāgatasya pūrvapraṇidhānaviśeṣavistaram abhiigantum ||
§17 tena khalu punaḥ samayena tasyām eva pariṣadi trāṇamukto nāma bodhisattvo mahāsattvaḥ saṃnipatito 'bhūt saṃniṣaṇṇaḥ | sa utthāyāsanād ekāṃsam uttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃs tenāñjaliṃ praṇamya bhagavantam etad avocat |bhaviṣyanti bhagavan sattvāḥ paścime kāle paścime samaye nānāvyādhiparipīḍitā dīrghavyādhinā kṣīṇagātrāḥ kṣuttarṣaśuṣka śuṣkakaṇṭhāuṣṭhā maraṇābhimukhā rodamānair mitrāmātyajñātisālohitaiḥ parivāritā mahāndhākārāṃ diśaṃ paśyanto yamapuruṣair apakṛṣyamāṇāḥ |teṣāṃ kalevare hi sthitaṃ vijñānaṃ yamasya dharmarājñaḥ sakāśam upanīyati |yasya yasya ca sattvasya sahajānubaddhā devatā yat kiṃcit tena puruṣeṇa kuśalam akuśalaṃ vā kṛtaṃ bhavati tat sarvaṃ sulikhitaṃ kṛtvā yamasya dharmarājasyopanāmayati |tadā yamo dharmarājas taṃ pṛcchati gaṇayati | yathā kṛtam cāsya kuśalam akuśalaṃ vijñāpayati |tatra sacet te mitrāmātyajñātisālohitās tasyāturasyārthāya taṃ bhagavantaṃ bhaiṣajyaguruvaiḍūryaprabhaṃ tathāgataṃ śaraṇaṃ gaccheyus tasya tathāgatasya pūjāṃ kuryuḥ sthānam etad vidyate yat tasya tad vijñānaṃ punar api pratinivartate svapnāntargata ivātmānaṃ saṃjānīta |yadi vā saptame divase yadi vā ekaviṃśatime divase yadi vā pañcatriṃśatime divase yadi vā navacatvāriṃśatime divase tasya tad vijñānaṃ nivarteta smṛtim upalabhate | sa kuśalam akuśalaṃ vā karmavipākaṃ jñātvā jīvitahetor api pāpam akuśalaṃ karma na kariṣyati |tasmāc chrāddhena kulaputreṇa vā kuladuhitrā vā tasya tathāgatasya nāmadheyaṃ dhārayitavyaṃ tasya ca tathāgatasya pūjā kartavyā ||
§18 athāyuṣmān ānandas trāṇamuktaṃ nāma bodhisattvam etad avocat | kathaṃ kulaputra tasya bhagavato bhaiṣajyaguruvaiḍūryaprabhasya tathāgatasya pūjā kartavyā |trāṇamukto bodhisattva āha | ye bhadantānanda vyādhitaṃ mahato vyādhe parimocitukāmās tais tasyāturasyārthāya sapta divasāny aṣṭāṅgasamanvāgatam upavāsam upavasitavyam | bhikṣusaṃghasya cāhārapānaiḥ sarvopakaraṇair yathāśaktyā pūjopasthānaṃ kartavyam |ca bhagavān bhaiṣajyaguruvaiḍūryaprabhas tathāgatas triṣkṛtvā rātrau triṣkṛtvā divase manas kartavyam | navacatvāriṃśadvāre idaṃ sūtram usmārayitavyam |ekonapañcāśad dīpāḥ prajvālayitavyāḥ | sapta pratimāḥ kartavyāḥ | ekāikāyāḥ pratimāyāḥ sapta sapta dīpāḥ prajvālayitavyāḥ | ekāiko dīpaḥ śakaṭacakrapramāṇaḥ kartavyaḥ | yady ekonacatvāriṃśatime divase āloko na kṣīyate veditavyaṃ sarvasaṃpad iti | pañcaraṅgikāḥ patākā ekonapañcāśadvitastayaḥ kartavyāḥ ||
§19 punar aparam ānanda ye rājñāṃ kṣatriyāṇāṃ mūrdhābhiṣiktānām upadravopasargopāyāsāḥ pratyupasthitā bhaveyuḥ | vyādhipīḍā vā svacakraparacakrapīḍā vā nakṣatrapīḍā vā candrasūryagrahapīḍā vā akālavṛṣṭyativṛṣṭyanāvṛṣṭipīḍā vā | tena rajñā kṣatriyeṇa mūrdhābhiṣiktena sarvasattveṣu maitracittena bhavitavyaṃ bandhanagatāś ca sattvā mocayitavyāḥ | tasya ca bhagavato bhaiṣajyaguruvaiḍūryaprabhasya tathāgatasya yathāpūrvoktā pūjā karaṇīyā |tadāsya rājñaḥ kṣatriyasya mūrdhābhiṣiktasya etena kuśalamūlena ca tasya bhagavato bhaiṣajyaguruvaiḍūryaprabhasya tathāgatasya pūrvapraṇidhānaviśeṣeṇa tatra viṣaye kṣemaṃ bhaviṣyati subhikṣaṃ kālena vātavṛṣṭisasyasaṃpattir bhaviṣyati | sarve ca viṣayanivāsinaḥ sattvā ārogāḥ sukhitāḥ pramodyabahulāḥ | na ca tatra viṣaye duṣṭayakṣarākṣasabhūtapiśācāḥ sattvānāṃ vihiṃsayanti sarvadurnimittāni cāntardhāsyanti |tasya rājñaḥ kṣatriyasya mūrdhābhiṣiktasya āyurvarṇabalārogyeśvaryābhivṛddhir bhaviṣyati ||
§20 athāyuṣmān ānandas trāṇamuktaṃ bodhisattvam evam avocat | kathaṃ kulaputra parikṣīṇāyuḥ punar nivartate |trāṇamukto bodhisattva āha | na tvayā bhadantānanda tathāgatasyāntikāc chrutam santi navākālamaraṇāni | teṣāṃ pratikṣepeṇa mantrauṣadhiprayogā upadiṣṭāḥ |santi sattvā vyādhitā na ca guruko vyādhiḥ kiṃ tu bhaiṣajyopasthāyakavirahitaḥ | yadi vā vaidyā abhaiṣajyaṃ kurvanti | te tato nidānaṃ kālaṃ kurvanti idaṃ prathamam akālamaraṇam |dvitīyam akālamaraṇaṃ yasya rājadaṇḍena kālakriyā |tṛtīyam akālamaraṇaṃ ye 'tīva pramādavihāriṇas teṣām amanuṣyā ojo 'paharanti |caturtham akālamaraṇaṃ ye agnidāhena kālaṃ kurvanti |pañcamam akālamaraṇaṃ ye ca udake mriyanti |ṣaṣṭham akālamaraṇaṃ ye siṃhavyāghravyāḍacaṇḍamṛgamadhyagatā maranti |saptamam akālamaraṇaṃ ye giritaṭāt prapatanti |aṣṭamam akālamaraṇaṃ ye viṣakākhordavetāḍānuprayogeṇa maranti |navamam akālamaraṇaṃ ye kṣuttarṣopahatā āhārapānam alabhamānāḥ kālaṃ kurvanti |imāni saṃkṣepeṇa navākālamaraṇāni tathāgateṇa nirdiṣṭāni | anyāni cāprameyāṇy akālamaraṇāni ||
§21 atha khalu tatra parṣadi dvādaśa mahāyakṣasenāpatayaḥ saṃnipatitā abhūvan |yad uta kiṃbhīro nāma mahāyakṣasenāpatiḥ | vajraś ca nāma mahāyakṣasenāpatiḥ | mekhilaś ca nāma | anantaś ca nāma | anilaś ca nāma | saṃnilaś ca nāma | indāla nāma | pāyilaś ca nāma | māhuraś ca nāma | cindālaś ca nāma | caudhuraś ca nāma | vekālaś ca nāma mahāyakṣasenāpatiḥ |ekaikaṃ sapta yakṣasahasraparivārās te sarve ekakaṇṭhena bhagavantam evam āhuḥ |śrutam asmābhiś ca bhagavatā buddhānubhāvena tasya bhagavato bhaiṣajyaguruvaiḍūryaprabhasya tathāgatasya nāmadheyam | na bhūyo 'smākaṃ durgatibhayam |te vayaṃ sahitāḥ samagrā yāvajjīvaṃ buddhaṃ śaraṇaṃ gacchāmaḥ dharmaṃ śaraṇaṃ gacchāmaḥ saṃghaṃ śaraṇaṃ gacchāmaḥ | sarvasattvānām arthāya hitāya sukhāya autsukyaṃ kariṣyāmaḥ |yo viśeṣeṇa grāme vā nagare vā janapade vā araṇyāyatane vā idaṃ sūtraṃ pracārayiṣyati | yo vā tasya bhagavato bhaiṣajyaguruvaiḍūryaprabhasya nāmadheyaṃ dhārayiṣyati | pūjopasthānaṃ kariṣyati | tāvat taṃ sattvaṃ rakṣiṣyāmaḥ paripālayiṣyāmaḥ sarvāmāṅgalyāc ca parimocayiṣyāmaḥ sarveṣām āśāṃ paripūrayiṣyāmaḥ |atha khalu bhagavāṃs teṣāṃ yakṣasenāpatīnāṃ sādhukāram adāt | sādhu sādhu mahāyakṣasenāpatayaḥ, yad yūyaṃ tasya bhagavato bhaiṣajyaguruvaiḍūryaprabhasya tathāgatasya kṛtajñatām anusmaramāṇānāṃ sarvasattvānāṃ hitāya pratipannāḥ ||
§22 athāyuṣmān ānando bhagavantam etad avocat | ko nāmāyaṃ bhagavan dharmaparyāyaḥ | kathaṃ cainaṃ dhārayāmi |bhagavān āha tena hy ānanda dharmaparyāyam idaṃ bhaiṣajyaguruvaiḍūryaprabhasya tathāgatasya pūrvapraṇidhānaviśeṣavistaram iti dhāraya dvādaśānāṃ mahāyakṣasenāpatīnāṃ praṇidhānam iti dhāraya ||
§23 idam avocad bhagavān | āttamanā mañjuśrīḥ kumārabhūtaḥ āyuṣmāṃś ca ānandas trāṇamukto bodhisattvas te ca bodhisattvās te ca mahāśrāvakās te ca rājāmātyabrāhmaṇagṛhapatayaḥ sarvāvatī parṣat sadevamānuṣāsuragandharvaś ca loko bhagavato bhāṣitam abhyanandan ||
Colophon āryabhaiṣajyagurur nāma mahāyānasūtram samāptam